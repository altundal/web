---
title: "Tek tıkla"
date: "2020-11-27"
when: "18.04.2020"
where: "Eyüp"
description: "Tek tıkla"
images: ["/images/tek-tikla-uh.jpg"]
kategori: ["siir"]
etiket: ["şiir","Gülten Akın","Füruğ Ferruhzad", "SSCB","Küba"]

---

Beşiktaş’ın yukarılarından akşama bakıyorum  
deniz gri  
vapurlar turuncu  
akşam sarışın  
akşam neden sarışın bilmiyorum  
semt senin   
benim, kira da olsa evim yok buralarda  

<!--more-->

ben buraya nereden geldim  
bu köprünün üstüne  
sosyal medyadan  
haber bültenlerinden  
senden  
umutsuzluğu, hüznü, kaygıyı   
daha bir çok şeyi anlatıyor da herkes  
anlatmıyor kimse çaresizliği  
ben buraya çaresizlikten geldim   

tek tıkla fotoğraf çekiyorum  
“denize sarılmak istiyorum”  
“hikayeyi” paylaşıyorum tek tıkla   
seni özledim  
sana geldim, derdim  
tek tıkla söylemek zorunda kalmasam  

tek tıkla yemek siparişi veriyorsun  
sadece 15 dk’sı var onlarca insanın  
15 dakika değil  
değil siparişi beklemeye  
kelimeyi uzun yazmaya bile vaktin yok  

dışarıdan bir patırtı geliyor  
kafanı uzatıp bakıyorsun pencereden  
olay ne diye soruyor kalabalık  
ne olmuş  
kuryeci çocuk kaza yapmış  
"hay allah diyosun"   
yazık olmuş, üzülüyorsun  
tek tıkla fotoğrafını çekip  
“bi kurye daha kaza yapmış,çok zor şartlarda çalışıyolar. :’(”  
twitini atıyorsun  
duyarlısın tek tıkla  

uzanıp pencereyi kapatıyorsun  
siparişin nerede kaldı acaba  
böyle olmazki canım   
20 dk’yı geçti  
tek tık instagram  
tek tık twitter  
tek tık whatsapp  
herkes bir şeyler yazmış  
yazmasını istediklerin dışında   
\- stalkladığın ne yapıyor acaba \-  
beklemek de tek tıkla  

tek tıkla oluyor her şey  
herkesin düğmesi kendine kadar  

dünya haritasında göster desek  
gösteremezsin bombaladığın yeri   
füze atabilirsin ama  
atıyorsun da tek tıkla  

açlığın zahmetini sorsak  
hiç 20 dk’dan fazla aç kalmadın ki   
nereden bilesin   
sipariş verebilirsin ama tek tıkla  

“4 kardeşin intiharında o detay ortaya çıktı”  
haberler haber vermeyi bırakalı çok oldu   
gerçekten de siyanürle öldürmüşler kendilerini  
tek tıkla teyit ediyorsun   
teyit edenler hangi doğruyu teyit ettiklerini bilmiyorlar ama  
inanmak da tek tıkla  

ne olmuş diye soruyor kalabalık  
ne oldu diye soruyorsun  
olan bi' şey yok  
senin siparişin gecikti  
kuryeci çocuk öldü  
Kasım’ı öldürdüler  
o aile intihar etmiş  
ölmek yani  
dünyanın en büyük çaresizliği  
kim ölür ki tek tıkla   
zorunda bırakılmasa  

tek tıkla “takip et”: ilgiliyim  
tek tıkla “beğen”: seviyorum  
“çok güzelsin”   
“gönder” tek tıkla  
üçtür tıklıyorum olmuyor  
“takibi bırak”  
bırakıyorum tek tıkla  

işte senin için bir şarkı...   
\- Beklenen şarkı, Zeki Müren \-  
tek tıkla “paylaş”  
neden olmasın  
üzülmek de tek tıkla  

keşke böyle olmasa, derdim  
tek tıkla anlatmak zorunda kalmasam  
tek tıkla olsun istiyorsun her şey  
unutmak da tek tıkla  

unutmamak öyle mi oysa  
dün akşamı  
geçen haftayı  
geçen ayı  
geçen yılı  
geçen yüzyılı  
hatırlıyor musun  
ne güzel uçmuştuk  
kuş ölmesin, sen uçmayı unutma.  