---
title: "Günce: Romantizm ve taharet musluğu"
date: "2021-04-06"
when: "15.08.2020"
where: "Tavak"
description: "Günce: Romantizm ve taharet musluğu"
kategori: ["günce"]
etiket: ["romantizm", "taharet musluğu", "romantik komedi"]

---

Taşındığımdan bu yana neredeyse 10 yıldır evimde taharet musluğu bozuk. Yani yok. Avrupalı hissettiğim için gurur duyuyor değilim ama ben ihtiyaç duymadım. İhtiyaç duyan olduysa da pek önemsemedim. Oradan bakınca pis, götü boklu, batı özentisi görünüyorsam, size zahmet  bakmayıverin. Zaten konu bu değil.
 
<!--more-->

Romantik komedilerden, çiçek almış olmak için çiçek almaktan, güzel bir şey demek lazım diye iltifat etmekten, sırf kutlanmazsa laf eden olur diye kutlanan doğum günlerinden, yıl dönümlerinden, kültürel anlamı ile romantizmin tanımından ve hiçbir biçiminden hoşlanmıyorum. Kendimi detayları önemseyen ve zahmetten sakınmayan biri olarak biliyorum(Teşekkürler). Gelin görün ki bunlar beni ebedi romantik yapıyorlar bakanın gözünde. Romantizm kavramı yerine “özen”i tercih ederim. Özenli olmaksa ilişki kurduğumuz insanın mutluluğunu, ihtiyaçlarını, dertlerini önemsemek. Çok çiçek aldım, iltifat ettim ..vs ama benim için hayatım boyunca yaptığım en “romantik” şeylerden biri hiç kullanmadığım taharet musluğunu tamir etmiş olmak oldu.